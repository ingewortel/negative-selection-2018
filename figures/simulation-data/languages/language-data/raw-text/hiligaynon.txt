Sang una pa nga daan, yara na ang ginatawag nga Pulong. Ang Pulong kaupod na sang Dios, kag ang Pulong amo mismo ang Dios.

Halin pa gid sang una ang Pulong kaupod na sang Dios.

Paagi sa iya, ginhimo ang tanan nga butang, kag wala gid sing may nahimo nga indi paagi sa iya.

Ang Pulong amo ang ginahalinan sang kabuhi. Kag ini nga kabuhi pareho sa suga tungod kay amo ini ang nagapasanag sa hunahuna sang mga tawo.

Ini nga suga nagapasanag sa kadulom, kag ang iya kasanag wala nadaug sang kadulom.

Karon may tawo nga ginpadala sang Dios. Ang iya ngalan si Juan.

Ginpadala siya sang Dios sa pagsugid kon sin-o ang suga, agod paagi sa iya pagsugid magatuo ang tanan nga mga tawo.

Indi si Juan ang suga, kundi nag-abot siya sa pagsugid kon sin-o ang suga.

Si Jesu-Cristo amo ang matuod nga suga nga nag-abot diri sa kalibutan kag nagapasanag sa hunahuna sang tanan nga mga tawo.

Nag-abot siya diri sa kalibutan. Kag bisan ginhimo ang kalibutan paagi sa iya, ang mga tawo sang kalibutan wala nagkilala sa iya.

Nagkadto siya sa iya mismo mga kasimanwa, pero ang kalabanan sa ila wala magbaton sa iya.

Pero ang bisan sin-o nga nagbaton kag nagtuo sa iya ginhatagan niya sing kinamatarong nga mangin anak sang Dios.

Nangin anak sila sang Dios indi paagi sa lawasnon nga pagkatawo ukon sa pagbuot sang tawo, kundi paagi sa pagbuot sang Dios.

Ang ginatawag nga Pulong nagpakatawo kag nagpakig-upod diri sa aton. Nakita namon ang iya kadungganan bilang bugtong nga Anak sang Amay. Maluluy-on gid siya kag puro kamatuoran ang iya ginasugid.

Nagpamatuod si Juan parte sa iya. Nagsiling siya, "Siya amo ang akon ginasiling nga magaabot nga ulihi sa akon. Pero labaw pa siya sang sa akon, kay sa wala pa ako natawo, yara na siya nga daan."

Tungod sa dako nga kaluoy ni Cristo ang iya mga pagpakamaayo sa aton tanan nagasinunod-sunod lang.

Ang Kasuguan ginhatag sang Dios sa aton paagi kay Moises, pero ang kaluoy kag ang kamatuoran nag-abot sa aton paagi kay Jesu-Cristo.

Wala gid sing bisan sin-o nga tawo nga nakakita sa Dios nga Amay. Pero ginpakilala siya sa aton sang bugtong nga Anak nga Dios nga kaupod permi sang Amay.

Ang Mensahi ni Juan nga Manugbautiso Nagsugo ang mga manugdumala sang mga Judio sa Jerusalem sa mga pari kag sa mga kabulig sang mga pari sa templo nga kadtuan nila si Juan kag pamangkuton kon sin-o gid siya.

Ginprangka sila ni Juan, "Indi ako ang Cristo nga inyo ginahulat."

Nagpamangot sila, "Kon indi ikaw ang Cristo, sin-o? Si Elias nga propeta?" Nagsabat si Juan, "Indi ako si Elias." Gani nagsiling sila liwat, "Siguro ikaw ang ginasiling nga Propeta nga magaabot?" Pero nagsabat naman si Juan nga indi siya ang Propeta nga ila ginasiling.

Gani nagsiling sila, "Ti sugiri kami kon sin-o gid ikaw agod may isugid man kami sa mga nagsugo sa amon. Ano ang masiling mo parte sa imo kaugalingon?"

Nagsabat si Juan, "Ako ang tawo nga gintagna ni Isaias nga propeta. Indi bala nagsiling siya,
'May magawali sing mabaskog sa kamingawan. Magasiling siya sa mga tawo,
Tadlunga ang alagyon nga pagaagihan sang Ginoo!' "

Ang mga nagsugo gali sa mga tawo nga ato nga nagkadto kay Juan amo ang mga Pariseo.

Ginpamangkot nila liwat si Juan. "Ngaa nga nagapangbautiso ka sang mga tawo kon indi ikaw ang Cristo, ukon si Elias, ukon ang Propeta nga amon ginahulat nga mag-abot"

Nagsabat si Juan, "Ako nagapangbautiso sa tubig, pero may yara sa inyo karon nga wala ninyo makilala.

Matuod nga ulihi siya sa akon nag-abot, pero indi gani ako takos nga mangin iya suluguon."

Natabo ini sa Betania, sa tabok sang Suba sang Jordan, sa diin nagapangbautiso si Juan.

Sang madason nga adlaw nakita ni Juan si Jesus nga nagapalapit sa iya. Nagsiling dayon si Juan sa mga tawo. "Ari na ang Karnero sang Dios nga inughalad agod magkuha sang sala sang mga tawo sa kalibutan.

Siya amo ang akon ginasiling nga magaabot nga ulihi sa akon, pero mas labaw pa siya sang sa akon, kay sa wala pa ako natawo, yara na siya nga daan.

Sang una bisan gani ako wala makakilala kon sin-o gid siya. Pero nagkadto ako diri nga nagapangbautiso sa tubig agod ipakilala siya sa mga taga-Israel.

Nagapamatuod ako nga nakita ko ang Espiritu Santo nga nagkunsad sa iya halin sa langit nga pareho sang pating kag nagpabilin sa iya.

Sang una bisan gani ako wala makakilala kon sin-o gid siya, pero ang Dios nga nagsugo sa akon nga magbautiso sa tubig amo ang nagsiling nga daan sa akon nga kon makita ko na gani ang Espiritu Santo nga magkunsad kag magpabilin sa isa ka tawo, ina nga tawo amo ang magabautiso sa Espirito Santo.

Kag ina nakita ko gid. Gani napamatud-an ko gid nga siya amo ang Anak sang Dios."

Sang madason nga adlaw, didto naman si Juan kaupod ang duha ka tawo nga iya sumulunod.

Pagkakita niya kay Jesus nga nagalabay, nagsiling siya, "Yari na ang Karnero sang Dios[g] nga inughalad para sa aton mga sala."

Pagkabati sadto sang duha niya ka sumulunod, nagsunod sila dayon kay Jesus.

Pagbalikid ni Jesus, nakita niya sila nga nagasunod. Gani nagpamangkot siya, "Ano bala ang inyo kinahanglan?" Nagsabat sila, "Rabbi, sa diin bala ikaw nagaestar?" (Ang buot silingon sang Rabbi "Manunudlo.")

Nagsiling siya, "Dali, upod kamo sa akon agod makita ninyo." Gani nag-upod sila kag nakita nila ang iya ginaestaran. Mga alas kuwatro na sadto sang hapon, gani didto na lang sila nagpabilin hasta mag-aga.

Ang isa sa duha nga nakabati sa ginsiling ni Juan kag nagsunod kay Jesus amo si Andres nga utod ni Simon Pedro.

Pagkaaga, ginpangita niya dayon ang iya utod nga si Simon kag ginsugiran niya nga nakita nila ang Mesias. (Ang buot silingon sang Mesias "Cristo.")

Dayon gindala niya si Simon kay Jesus. Pag-abot nila kay Jesus, gintulok ni Jesus si Simon kag nagsiling, "Ikaw si Simon nga anak ni Juan. Pero halin karon tawgon ka na nga Cefas." (Ang Cefas pareho man sa ngalan nga Pedro nga ang buot silingon "bato.")

Sang madason nga adlaw, nagdesisyon si Jesus nga magkadto sa probinsya sang Galilea. Pag-abot niya didto, nakita niya si Felipe kag ginsilingan, "Dali, sunod sa akon!"

(Si Felipe nga ini taga-Betsaida. Taga-didto man si Andres kag si Pedro.)

Dayon ginpangita ni Felipe si Natanael. Kag sang nakita na niya, nagsiling siya sa iya, "Nakita na namon ang tawo nga ginmitlang ni Moises sa iya ginpangsulat sa libro sang Kasugoan. Kag ginmitlang man siya sang mga propeta sa ila ginpangsulat. Siya gali amo si Jesus nga taga-Nazareth nga anak ni Jose.

Nagsiling si Natanael, "May yara bala nga maayo halin sa Nazareth?" Nagsabat si Felipe, "Dali, upod bala agod makita mo."

Pagkakita ni Jesus kay Natanael nga nagapalapit sa iya, nagsiling siya, "Ari ang matuod nga Israelinhon nga wala gid nagadaya.

Nagsiling dayon si Natanael sa iya, "Ngaa kilala mo ako?" Nagsabat si Jesus, "Sa wala ka pa gintawag ni Felipe, nakita ko na ikaw didto sa idalom sang kahoy nga higera."

Gani nagsiling si Natanael, "Manunudlo," matuod gid nga ikaw ang Anak sang Dios! Ikaw ang hari sang Israel.

Nagsiling dayon si Jesus sa iya, "Nagatuo bala ikaw sa akon tungod kay nagsiling ako sa imo nga nakita ko ikaw didto sa idalom sang kahoy nga higera? Mas sobra pa dira ang imo makita sa pila ka adlaw."

Kag nagsiling pa gid si Jesus sa iya, "Sa pagkamatuod, ginasugid ko sa inyo nga magaabot ang adlaw nga makita ninyo ang langit nga nagaabri kag makita man ninyo ang mga anghel sang Dios nga nagasaka-panaog pakadto sa akon nga Anak sang Tawo. 